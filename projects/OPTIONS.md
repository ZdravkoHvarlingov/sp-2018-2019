# Опционални аргументи

## Описание

Опционалните аргументи (*опции*) са вид аргументи, които се подават на командния ред на програмата (т.е. чрез `argc` и `argv`).  Особеното при тях е, че те не са задължителни и променят по някакъв начин поведението на програмата, вместо да задават с какво точно трябва да работи програмата (каквото правят задължителните аргументи).

Всяка опция се намира в един аргумент на командния ред.  Опциите винаги започват със знака `-`, който винаги е последван от една малка латинска буква (т.е. от `a` до `z`).  Тя може да бъде последван от низ от символи.  (Ако в този низ има символ за интервал, низът трябва да се огради в единични или двойни кавички.)

## Видове

Има два вида опции в зависимост от това какво има след буквата:
* опция без аргумент (например `-a`): няма нищо след буквата.  Такъв вид опция обикновено се използва за обозначаване на булев флаг в програмата, който обозначава наличието или отсъствието на някакъв признак (например ), като обикновено наличието му се обозначава със стойността `true`, а отсъствието ѝ - с `false`.
* опция с аргумент (например `-b2`): има низ от символи след буквата (непосредствено след нея), които образуват *аргумента* на опцията.  Такъв вид опция обикновено се използва за задаването на някаква стойност (аргументът на опцията), която се използва от програмата (например броят на редовете от началото на файла, които да изведе командата `head`, или пък разделителят на полета, който да използва командата `cut`, за да изведе конкретно поле).  Този вид опция може условно да се раздели на няколко подвида в зависимост от това от какъв тип е аргументът:
    * низова (например `-cSTRING`): типът на аргумента е символен низ.  В такъв случай не е необходимо преобразуване на стойността;
    * числена (например `-d4`): типът на аргумента е цяло число.  В такъв случай аргументът обикновено се обозначава като `N` в описанието и се преобразува до `int` посредством функцията `atoi(3)`;
    * изброена (*enumerable*): типът на аргумента е една от определен брой фиксирани стойности.  В такъв случай аргументът може да се преобразува до целочислен тип, като първата стойност се обозначи като `0`, втората - като `1` и т.н. (или пък до стойност от тип `enum`).

## Употреба

Можете да видите примери как се подават опционални аргументи на командите, които трябва да имплментирате, в директорията `examples`.