# `sysctl`

## Трудност за имплементация

*висока*

## Кратко описание

Извежда или променя настройките на ядрото на операционната система.

## Команден ред

    sysctl [ИМЕ|ИМЕ=СТОЙНОСТ]...

## Описание

Командата `sysctl` се използва за извеждане или промяна на настройките на ядрото на операционната система.  Те представляват файлове, намиращи се в директорията `/proc/sys/`, като настройката отговаря на файл, намиращ се в тази директория или някоя нейна поддиректория (рекурсивно): името ѝ отговаря на относителния път до този файл спрямо `/proc/sys`, а стойността ѝ - на съдържанието му.

## Командни параметри

В зависимост от това какви точно аргументи са подадени, `sysctl` може да изведе или промени съответните настройки на ядрото:
* ако е подадено просто `ИМЕ` като аргумент, `sysctl` трябва да прочете и изведе стойността на настройката с име `ИМЕ`.  Името представлява последователност от една или повече компоненти ("думи"), съставени от малки латински букви, числа и/или долни черти, разделени с точки (`.`) или наклонени черти (`/`).  Пример за име на настройка е `kernel.ostype`;
* ако е подадена двойка `ИМЕ=СТОЙНОСТ` като аргумент, `sysctl` трябва да промени стойността на настройката `ИМЕ` на `СТОЙНОСТ`.  Стойността може да е произволен низ.  Пример за двойка име-стойност е `kernel.domainname=example.com`.

Ако се извежда стойност на настройка, тя трябва да се изведе във формат `ИМЕ = СТОЙНОСТ`.  В такъв случай командата извежда резултата на стандартния изход.

## Насоки за имплементация

Просто трябва да изведете съдържанието на съответния файл за настройката или да го заместите (презапишете) с новата стойност.  При презаписване на съдържанието се очаква да се изтрие старото съдържание на файла.

За да се преобразува името на настройката до път към файл в `/proc/sys`, в него трябва да се заместят всички точки с наклонени черти.  Например пътят до файла за настройката `kernel.ostype` е `/proc/sys/kernel/ostype`, а пътят до `net.ipv4.ip_forward` е `/proc/sys/net/ipv4/ip_forward`.