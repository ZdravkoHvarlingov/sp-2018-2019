# `paste`

## Трудност за имплементация

*висока*

## Кратко описание

Съединява редовете на файловете.

## Команден ред

    paste [ОПЦИЯ]... [ФАЙЛ]...

## Описание

Командата `paste` извежда редовете на зададените като аргументи файлове в зададената поредица, съединени един по един с определен низ (по подразбиране символ за табулация `\t`).

Това означава, че например ако имаме три файла, ще се изведе първият ред от първия файл, последван от табулация, последвана от първия ред от втория файл, последван отново от табулация, последван от първия ред от третия файл.  След това се извежда символ за нов ред, последван от вторите редове на файловете (разделени с табулации), пак се извежда символ за нов ред, и т.н. до края на файла с най-малко като брой редове.

Командата извежда резултата на стандартния изход.  Ако не са подадени имена на файлове като аргументи, тя чете от стандартния вход (в такъв случай командата е еквивалентна на извикване на `cat` без аргументи).

## Опции

* `-dSTRING`: разделителят между редовете да е `STRING` вместо `\t` (табулация).

* `-s`: да се извеждат редовете на файловете серийно вместо паралелно.  Това означава, че вместо да се изпълни нормалното поведение на програмата (описано по-горе), се извеждат съдържанията на файловете едно след друго, разделени с нов ред, като в самите съдържания новите редове са заместени с табулации.

    Например ако имаме три файла, се извежда съдържанието на първия ред от първия файл, последван от табулация, последвана от втория ред от същия файл, последвана отново от табулация, последвана от третия ред и т.н. до края на файла.  След това се извежда символ за нов ред, последван от съдържанието на втория файл по същия начин, пак се извежда символ за нов ред, и накрая се извежда третият файл.

## Забележки

Ако е избрано паралелно извеждане на редовете (т.е. не е включена опцията `-s`), трябва да се изведат толкова редове на стандартния изход, колкото има във файла с най-малко редове.  Останалите редове в другите файлове просто се игнорират.

## Насоки за имплементация

С цел улеснение може да се поддържа списък с отворените файлове в глобален масив.